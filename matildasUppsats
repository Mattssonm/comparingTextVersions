Högskolan i Halmstad
Akademin för lärande, humaniora och samhälle
Uppsats 15 hp, Svenska språket 61–90
Författare: 
Matilda Mared






En liten kicka snäll
Födelseannonser i svenska dagstidningar 1900–2000





























						Handledare:
Sanna Skärlund
 HT 2019


Innehållsförteckning
Innehållsförteckning	2
Abstrakt	3
1. Inledning	1
1.1	Syfte	1
2. Tidigare forskning	2
3. Teoretisk bakgrund	5
4. Material och metod	7
4.1 Material	7
4.3 Metod	7
5. Resultat	9
5.1. Barnet och dess syskon	9
5.1.1 Benämning av kön	11
5.1.2 Barnets namn	12
5.1.3 Referens till syskon	13
5.1.4 Ytterligare information om barnet	14
5.2 Föräldrarna	16
5.2.1 Föräldrarnas namn	16
5.2.2 Mammans flicknamn	17
5.3 Geografisk plats	18
5.3.1 Familjens hemort	18
5.3.2 Sjukhuset där barnet är fött	18
5.4 Datum	20
5.5 Tack	21
5.6 Förstärkning eller individualisering av budskapet	22
5.5.1 Adjektiv	22
5.5.2 Specifika ord och uttryck	24
5.5.3 Rim och annan egenformulerad text	25
5.6 Sammanfattning	26
6. Diskussion	27
7. Sammanfattning	28
Litteraturlista	29

 
Abstrakt
Efter innehållsförteckningen bör det finnas ett kort abstrakt över uppsatsens innehåll. Detta innebär en mycket kortfattad presentation av uppsatsens ämne, syfte, metod och viktigaste resultat. Texten skrivs så att någon annan än författaren nästan hade kunnat skriva den. Skriv ”Denna uppsats undersöker...” och inte ”I denna uppsats undersöker jag...”. Texten bör skrivas i ett enda stycke och omfatta ca 5–10 rader (motsvarande 50–150 ord). Abstraktet kan skrivas på svenska eller engelska.

 
1. Inledning
INTE KLART
Födelseannonsen – en till synes oansenlig liten text som de flesta av oss har stött på i morgontidningen. 
Säga något om att det inte gjorts någon tidigare forskning om födelseannonser ur genreperspektiv.
Bakgrund till födelseannonsen: 
På 1900-talet har födelseannonsen kommit att bli ett givet inslag på familjesidan i svenska dagstidningar, men det har inte alltid varit det självklara sättet att meddela ett barns födelse på. I städerna kunde man förr i tiden sända ut härolder som ropade ut nyheter på gator och torg medan de avlägsna släktingarna i stället underrättades via brev (Bringéus  2007:19). Bruket att annonsera i dagstidningar började inte förrän omkring år 1855 och det var inledningsvis bara familjer i den högre samhällsklassen som lät införa sådana annonser (Bringéus 2007:20).
1.1	Syfte
Det övergripande syftet med denna uppsats är att visa den historiska utvecklingen av födelseannonsen som en genre under 1900–talet. Detta innebär först och främst att identifiera vilka olika genredrag som förekommer i födelseannonser och hur dessa uttrycks språkligt i annonserna. När genredragen är identifierade kan dessa användas i en kvantitativ analys som möjliggör en diakron bild av genrens utveckling.¬¬
För att kunna besvara syftet har följande frågeställningar formulerats:
1.	Vilka olika genredrag består födelseannonserna av?
2.	Hur förändras de olika genredragen över tid?
3.	Hur uttrycks de olika genredragen språkligt i annonserna?
4.	Vilka drag kan anses vara obligatoriska och vilka är frivilliga?
 
2. Tidigare forskning
Inledningsvis kan det konstateras att det gjorts relativt lite forskning om födelseannonser och att den forskning som finns i många fall präglas av ett genusperspektiv. Ingen tidigare studie av födelseannonser ur ett historiskt genreperspektiv förefaller ha gjorts.
Byrman (1992:72) har visserligen undersökt innehåll och framställningssätt i födelseannonser mellan 1890–tal och 1990–tal, men utan ett uttalat genreperspektiv. I Byrmans (1992:72) artikel diskuteras också personkarakteriserande adjektiv och synonyma benämningar på barn. Materialet består av cirka 800 födelseannonser och det görs tre nedslag, omkring sekelskiftet år 1900, år 1946 och år 1992 (Byrman 1992:72ff). Resultaten visar att annonserna generellt sett har blivit längre, mer variationsrika och att det inte finns någon gemensam struktur för hur en födelseannons bör se ut vilket tillåter stor fantasi i utformningen (Byrman 1992:80). Över lag har annonserna också blivit mer informella, exempelvis genom att föräldrar i allt större utsträckning bara sätter ut sina förnamn i annonsen, vilket gör att den som läser måste känna annonsören för att informationen ska nå fram (Byrman 1992:80). Även de olika benämningar som används för det nyfödda barnet i annonserna har blivit allt mer variationsrika, och de adjektiv som används har skiftat från främst kroppskarakteriserande attribut som välskapad, frisk och duktig till adjektiv som snarare fokuserar föräldrarnas känslor till barnet, exempelvis underbar, älskad och efterlängtad (Byrman 1992:80). 
Schulman (1991:154,156) har dels gjort en historisk undersökning av utformningen och frekvensen av födelseannonser i finlandssvenska dagstidningar, dels en mer djupgående analys av annonser publicerade 1990. Resultaten av undersökningen visar att de första födelseannonserna i finlandssvenska dagstidningar publicerades 1865, i tidningen Hufvudstadsbladet. Inledningsvis är annonserna relativt mångordiga men från och med 1880-talet och framåt blir de allt mer kortfattade. Från och med denna period inkluderar de också utöver föräldrarnas namn även barnets födelsedatum, familjens hemort och så småningom även eventuell referens till den nyföddes äldre syskon (Schulman 1991:154). Det nyfödda barnet beskrivs under den tidigare perioden ofta med adjektiv som rask, frisk och wälskapad, något som under mitten och senare delen av 1900-talet ersätts med adjektivet duktig (Schulman 1991:154f). Schulman (1991:157) menar att födelseannonserna 1990 kan delas in i sex olika huvudgrupper. Den första är den mest strikta där barnet benämns som ”VÅR SON/VÅR DOTTER” eller ”EN FLICKA/EN POJKE” (Schulman 1991:157). Den andra gruppen består av annonser där uttryck eller adjektiv ger ytterligare information, exempelvis ”VÅR EFTERLÄNGTADE SON” eller ”VÅR LILLA PRINSESSA” (Schulman 1991:157f). Vidare syftar den tredje gruppen på annonser som omnämner barnets äldre syskon och den fjärde består av annonser där barnets officiella namn framgår (Schulman 1991:158). Den femte gruppen består av annonser som innehåller verser eller rim med anknytning till barnets kön och den sjätte och sista gruppen annonser där mor- eller farföräldrar meddelar att de fått ett barnbarn (Schulman 1991:158). Utöver analysen skickades också en enkät ut, till föräldrar som annonserat år 1990, där de ombads berätta om motivet bakom utformningen till annonsen, vilken information som ansågs viktig att få fram och huruvida de själva brukar läsa födelseannonser i tidningen (Schulman 1991:156). Svaren på enkäten visar bland annat att föräldrarna ofta tagit hjälp av tidigare annonser i utformningen av sin egen och att det ansågs viktigt att inkludera barnets namn, ort och eventuella syskon i annonsen (Schulman 1991:157).
Byrman (2015) har i en artikel om familjenyheter i svenska medielandskap också bland annat tittat på födelseannonser ur ett genusperspektiv. Syftet med undersökningen var att undersöka hur genus konstrueras samt hur män, kvinnor och barn omtalas i dagstidningar och digitala medier under 1990- och 2000-talet. I resultatet framhålls det exempelvis att barnets kön alltid verkar anges i födelseannonsen, vilket visar att det är av intresse för annonsörerna att markera (Byrman 2015:48–49, 66).
Quintero Gonzales & Koestner (2005) har också undersökt födelseannonser ur ett genusperspektiv. Materialet som användes bestod av födelseannonser hämtade från två kanadensiska tidningars hemsidor. Utöver hur barnens kön benämndes i annonserna undersöktes också hur glädje och stolthet uttrycktes i texterna med hjälp av en skala och hur detta kan kopplas till barnets kön. För att mäta glädje användes en skala från 0¬–2 där 0 innebar att ingen glädje uttrycktes, 1 för förekomst ord som uttrycker måttlig glädje som pleased och excited, 2 för förekomst av ord som uttrycker stor glädje, exempelvis thrilled och overjoyed. För att mäta stolthet användes också en skala från 0–2 men där 0 innebar att stolthet inte nämndes, 1 att nämndes en gång och 2 att det nämndes två eller fler gånger. Resultaten visade att föräldrar tycks uttrycka mer stolthet i samband med söners födelse och mer glädje i samband med döttrars födelse (Quintero Gonzales & Koestner 2005:407–410).
Det förekommer också forskning om andra slags annonser i dagstidningar. Bland annat har Helgesson (2011) i sin avhandling undersökt platsannonser ur ett historiskt genreperspektiv. Syftet med avhandlingen var att undersöka eventuella förändringsmönster i den orubricerade platsannonsen 1955–2005 (Helgesson 2011:2–3). Materialet utgörs av 2746 orubricerade platsannonser ur tidningen Dagens Nyheter och dessa har sedan kartlagts med hjälp av en databas som möjliggör ett både kvantitativt och kvalitativt synsätt i analysen. En korpus bestående av totalt 160 annonser har också använts för att kunna undersöka den visuella och stilmässiga utvecklingen över tid (Helgesson 2011:51–54). Bland annat identifieras olika innehållskomponenter i platsannonsen och hur dessa har utvecklats under den undersökta tidsperioden (Helgesson 2011:68–73). Platsannonsens stil och visuella förändring diskuteras också, likaså konstruktionen av arbetsgiven och den ideala sökanden (Helgesson 2011).
En annan genre som förefaller dela vissa likheter med födelseannonsen är dödsannonsen. Det finns en del forskning om dödsannonser men ingen som undersöker genren ur ett rent språkvetenskapligt perspektiv. Dahlgren (2000) har exempelvis undersökt språk och symbolspråk i dödsannonser ur ett religionsvetenskapligt perspektiv. Materialet består av dödsannonser från ett slumpmässigt urval av svenska dagstidningar under perioden 1976–1995. Utöver annonserna utfördes även 300 intervjuer med personer som annonserat en anhörigs död för att få svar på motivet till den valda texten eller bilden. Resultatet visar att det har skett en slags individualisering i svenska dödsannonser och att döden idag kan ses som mycket mer offentlig än tidigare.
Av den tidigare forskning som presenterats i detta avsnitt är Byrman (1992), Schulman (1991) och Helgesson (2011) av störst relevans för arbetet med denna uppsats. Byrman (1992) är intressant eftersom födelseannonsens innehållsstruktur undersöks diakront. Undersökningen baseras dessutom till en viss del på liknande teoretiska utgångspunkter som de jag avser att använda, även om det är svårt att få en detaljerad bild av hur analysen har gått till eftersom metoden inte beskrivs särskilt grundligt. Schulman (1991) undersöker på ett liknande sätt hur födelseannonsens innehåll förändrats över tid, dock i finlandssvenska dagstidningar. Vidare är Helgesson (2011) intressant då den både har ett tydligt språkvetenskapligt synsätt och dessutom undersöker en genres utveckling över tid. Det allra mest relevanta tycks vara avsnittet om platsannonsens innehållsstruktur där platsannonsens textuella uppbyggnad med utgångspunkt i genrebegreppet analyseras (Helgesson 2011:59–90).


 
3. Teoretisk bakgrund
Inledningsvis kan det konstateras att genre är ett omdiskuterat begrepp med ett flertal olika definitioner. Jag väljer att utgå från Hellspong & Ledins beskrivning av genre som en sorts text som är socialt förankrad och etablerad i en viss verksamhet. En genre är dessutom under ständig förändring, den uppstår vid en viss tidpunkt, utvecklas och försvinner eller bildar nya genrer (Hellspong & Ledin 1997:24). Genrens föränderliga natur torde därmed leda till att det är av vikt att studera och kartlägga olika genrer och hur de har utvecklats över tid för att undersöka hur dessa har påverkat eller samspelat med samhället och den allmänna språkutvecklingen. Helgesson (2011:35) talar om genrestudier som just ett sätt att undersöka hur texter avspeglar och påverkar samhället.
För att identifiera en genre kan man utgå från att en text alltid är uppbyggd av vissa fasta delar, så kallade drag, som hjälper till att kunna skilja en genre från en annan. En ändring av sammansättningen av dessa drag kan alltså innebära att texten byter genre, men eftersom en genre är under ständig förändring och utveckling torde också dessa drag kunna förändras över tid (Helgesson 2011:38).
Ledin talar om index som en viktig genremarkör och menar då att ett tecken kopplas ihop med en social process. I dagstidningar kan exempelvis sidorna och den grafiska utformningen vara viktiga index för genre och något som underlättar genreidentifikationen (Ledin 1996:28). Födelseannonser samlas vanligtvis under dagstidningarnas så kallade familjesidor och skiljs från andra slags annonser med hjälp av underrubriken födda. Dessa två beståndsdelar fungerar alltså som index och talar på ett tydligt sätt om för läsaren vilka slags texter som kan förväntas finnas på den aktuella sidan.
Genom detta synsätt på genrer kan det alltså konstateras att födelseannonsen är en socialt förankrad text som är etablerad i en viss verksamhet, nämligen nyhetsförmedling i form av dagstidningar. Indexering hjälper läsaren att avgöra att det är fråga om en födelseannons, genom att födelseannonserna alltid placeras på den så kallade familjesidan i tidningen. Vidare samspelar också grafisk formgivning och rubriksättning i tidningen för att underlätta genreidentifikationen. Själva födelseannonsen består i sin tur av en uppsättning olika drag som särskiljer den från andra liknande genrer. Dessa drag kan skifta, förändras eller falla bort i takt med att genren utvecklas. Olika drag tycks också vara olika viktiga för genreidentifikationen.
För att kunna avgöra vad som är ett genredrag för en viss genre är det av vikt att studera många olika exempel från den valda genren. Genom att göra detta går det att skapa sig en bild av vilka olika textuella komponenter genren består av och som därmed kan ses som genredrag. Dessa genredrag kan i sin tur vara obligatoriska eller frivilliga. Obligatoriska drag är sådana som i princip alltid behöver inkluderas för att texten ska kunna gå att identifiera som en text i den valda genren, medan de frivilliga dragen är sådana som kan uteslutas utan att det påverkar identifieringsmöjligheterna. Vilka drag som är obligatoriska och frivilliga förändras också över tid och vissa drag kan falla bort helt. De olika genredragen fungerar dessutom inte bara som isolerade textkomponenter utan kan också behöva förekomma i en viss ordning i texten. Ett brev behöver exempelvis inledas med en hälsningsfras, som är ett obligatoriskt genredrag, för att texten ska kunna identifieras som just ett brev. Hälsningsfrasen har alltså en bestämd plats bland de olika genredragen som tillsammans bildar genren brev. 

 
4. Material och metod
I följande avsnitt presenteras det material som ligger till grund för undersökningen samt den metod som använts för att analysera det insamlade materialet.
4.1 Material
Materialet består av totalt 2200 insamlade födelseannonser från perioden 1900¬–2000. Annonserna är hämtade ur de digitala tidningsarkiven för de rikstäckande dagstidningarna Dagens Nyheter (DN) och Svenska Dagbladet (SvD). För att möjliggöra en god översikt av födelseannonsens diakrona utveckling görs ett nedslag var 10e år, dvs. 1900, 1910, 1920, 1930, 1940, 1950, 1960, 1970, 1980, 1990 och 2000. 
Vid varje nedslag har fotokopior sparats ner av 100 födelseannonser från respektive tidnings digitala arkiv, med början 1 januari för SvD och 1 juli för DN, dock med undantag av år 2000 då samtliga annonser är hämtade från SvD. Detta berodde på svårigheter att komma åt DNs arkiv för år 2000 vid tidpunkten för undersökningen. Kodningen av materialet fram till 1990 visar dock att annonserna skiljer sig väldigt lite åt mellan de två tidningarna, vilket gör att det faktum att alla annonser från år 2000 hämtats från samma tidning inte bör påverka resultatet av studien. Annonserna hämtades från olika tider på året för de olika tidningarna dels på grund av att jag ville möjliggöra en viss spridning över året, dels eftersom det förekom personer som valde att annonsera i bägge tidningarna, vilket skulle gjort att vissa annonser hade förekommit två gånger i materialet om de hade hämtats från samma period men olika tidningar. 
Antalet födelseannonser skiljer sig åt från år till år och dag till dag vilket innebär att vilka dagar eller månader de insamlade annonserna sträcker sig över varierar stort. Information om exakt vilka nummer av DN och SvD annonserna är hämtade ur finns i bilaga 1.
4.3 Metod
Metoden som används för undersökningen är kvantitativ och syftar till att ta reda på vilka olika komponenter födelseannonserna är uppbyggda av, hur vanligt förekommande komponenterna är och på vilket sätt de uttrycks språkligt. För att göra detta har jag gått igenom hela materialet, år för år, och noterat information om varje enskild annons i en databas. Utöver data som behandlar de olika komponenterna och hur de realiseras i annonserna finns det i databasen dessutom information om årtal, månad, datum och vilken tidning annonsen förekom i, vilket gör att all information går att kopplas till de faktiska fotokopiorna av födelseannonserna. Alla språkliga komponenter som förekommer i annonserna har noterats och de komponenter som är återkommande under någon del av den undersökta perioden har därefter kategoriserats som olika genredrag.
 
5. Resultat
Med hjälp av metoden som presenterades i föregående kapitel har följande genredrag identifierats: (information om) barnet, föräldrarna, eventuella syskon, den geografiska platsen, datum, tack samt förstärkning eller individualisering av budskapet. I det följande presenteras resultatet mer ingående, ett genredrag i taget, med hjälp av tabeller och exempel.
5.1. Barnet och dess syskon
Det absolut viktigaste genredraget i födelseannonsen är att på något sätt synliggöra det nyfödda barnet. Det förefaller också vara det enda draget som är fullständigt nödvändigt för genreförståelsen. Med hjälp av index som placerar födelseannonsen på tidningens familjesidor under rubriken födda skulle det i praktiken eventuellt kunna räcka med bara någon form av referens till barnet för att läsaren skulle kunna identifiera texten som en födelseannons. Det förekommer dock inga exempel på sådana annonser i materialet, dvs. som enbart består av en referens till barnet, vilket tyder på att även andra komponenter spelar stor roll i utformningen av en födelseannons.
Barnet kan presenteras på olika sätt i annonserna, men ett mycket vanligt sätt är kombinationen ”En/vår + benämning av barnets kön”, exempelvis ”En kille” eller ”Vår dotter”. Ett annat sätt är att inleda med frasen ”Det blev en” eller ”Vi har fått en” som i exemplet i figur X nedan.
 
FIGUR X. Exempel på annons som innehåller frasen ”vi har fått en”. DN 3/7–1990.
I de fall barnets namn presenteras i annonsen kombineras detta vanligen med ”Har kommit” som exempelannonsen i figur X visar.
 
FIGUR X. Exempel på annons som kombinerar barnets namn med frasen ”har kommit”. SvD 3/1–1970.

 
Med utgångspunkt i materialet går det att urskilja tre olika sätt att referera till det nyfödda barnet vilket illustreras i tabell X. Antingen görs detta med hjälp av någon slags benämning av barnets kön, genom en referens till ett eller flera äldre syskon eller genom att presentera barnets namn. I samtliga annonser i materialet förekommer minst en av dessa komponenter men de kan även kombineras, vilket illustreras i figur X nedan.

 
FIGUR X. Exempel på annons som innehåller samtliga komponenter med information om barnet. DN 4/7–1990.

En intressant observation utifrån dessa resultat är att komponenterna ökar och minskar i frekvens i relation till varandra, vilket exempelvis innebär att när komponenten benämning av barnets kön minskar i frekvens i annonserna ökar både barnets namn och referenser till syskon vilket illustreras tydligt i tabell X mot slutet av perioden. År 2000 är alla tre sätt att presentera det nyfödda barnet på relativt jämnt förekommande i annonserna. Med tanke på att genredraget att presentera det nyfödda barnet är ett obligatoriskt sådant och därför förekommer i alla annonser verkar det rimligt att någon av komponenterna måste öka i frekvens om en annan minskar.
5.1.1 Benämning av kön
Det utan tvekan vanligaste sättet att presentera det nyfödda barnet på är genom någon slags benämning av barnets kön, vilket illustreras i tabell X. Frekvensen är högst under samtliga år med undantag av år 2000 då barnets namn i stället är vanligast. År 1900 refererar samtliga annonser i materialet till barnet med hjälp av en benämning av barnets kön. Därefter håller sig siffran stadigt mellan 90 och 100 procent fram till 1970 varefter den sjunker stadigt varje undersökt år till den lägsta procenten på 58,5 % år 2000.
Det absolut vanligaste sättet att benämna barnets kön är antingen med son eller dotter, följt av pojke eller flicka vilket illustreras i tabell X. Det förekommer visserligen vissa andra benämningar men då endast i enstaka annonser, vilket gör att jag har valt att inte visa dessa i tabellform. Dessa övriga benämningar är kille, tjej, grabb, tös, påg, jänta, piga, gosse och kicka.
 
FIGUR X. Exempel på annons som innehåller en ovanlig könsbenämning. DN 3/7–1970.

Ett exempel på en annons som innehåller en av de mer ovanliga könsbenämningarna, kicka,  illustreras i figur X från 1970, som i detta fallet kombineras med adjektiven liten och snäll, föräldrarnas för- och efternamn, namnet på sjukhuset där barnet är fött samt datum.

 
Benämningen son förekommer inledningsvis i 50 % av annonserna för att sedan sjunka något i frekvens och därefter ligga stabilt på omkring 40 % fram till 1970. Då sjunker antalet ytterligare, först till 37 %, därefter ner till som lägst 24 % år 1990. År 2000 ökar frekvensen något igen, upp till 27 %. 
Vidare följer dotter i stort sett samma kurva som son men ligger en aning lägre i frekvens med undantag av år 1950, 1990 och 2000 då dotter är något vanligare än son. Den högst uppmätta siffran ligger på 46 % år 1950 och den lägsta på 22 % år 1980. Precis som med son ökar frekvensen en aning år 2000, upp till 29 %. 
Benämningarna pojke och flicka är något ovanligare. Pojke förekommer i mellan 0–10 % av annonserna alla år utom 1920, 1930 och 1980 då en viss ökning sker, med den högsta frekvensen på 13,5 % år 1920. Flicka ligger stabilt mellan 0–10 % av annonserna med en något större ökning år 1970 och 1980 upp till 11 % respektive 16,5 %.
Att frekvensen tenderar att sjunka hos samtliga benämningar mot slutet av den undersökta perioden är inte särskilt förvånande då det vid den tiden blir allt vanligare att inkludera barnets namn eller en referens till ett eller flera äldre syskon. En observation som illustreras tydligt i tabell X är att när benämningarna son och dotter minskar i frekvens ökar pojke och flicka och vice versa. Ytterliggare en intressant observation är att kurvorna för både son och dotter samt pojke och flicka följs åt och håller sig relativt jämna genom hela perioden.
5.1.2 Barnets namn
 
Att redogöra för barnets namn i annonserna vilket presenteras i tabell X förekommer första gången år 1910 och då med en relativt hög siffra, 19 %, i förhållande till år 1900 då det inte förekom över huvud taget. Därefter sjunker siffran något varje undersökt år till den lägst uppmätta siffran, med undantag av år 1900, på 2 % år 1950, för att sedan öka något varje år fram till år 1980. År 1980 ökar procenten markant från 8 % till 40,5 % år 1990 och därefter ytterligare en stor ökning till 65,5 % år 2000.
5.1.3 Referens till syskon
Referenser till eventuella syskon i annonserna kan ses både som ett eget genredrag och en del av genredraget att informera om det nyfödda barnet. Detta på grund av att draget i vissa fall förekommer som en slags komplettering till annan information om det nyfödda barnet, men i andra fall fungerar som den enda referensen till det nyfödda barnet. I dessa fall måste referensen till syskon alltså ses både som ett eget genredrag och som en del av genredraget att informera om det nyfödda barnet.
 
Referenser till ett eller flera äldre syskon i annonserna är inledningsvis mycket ovanligt och förekommer endast sporadiskt i några enstaka fall fram till 1950 då frekvensen regelbundet börjar öka varje undersökt år, vilket illustreras i tabell X. 1970 är frekvensen uppe i 15 %, som sedan mer än fördubblas till år 1980 då det förekommer i 34,5 % av annonserna. Ökningen fortsätter stadigt de följande åren med en maxfrekvens på 51 % år 2000. I materialet framkommer ett flertal olika sätt att presentera det nyfödda barnets eventuella syskon.

 
FIGUR X. Exempel på annons med referens till syskon. DN 9/7–2000.
I figur X illustreras ett exempel på en annons från 2000 som inledningsvis presenterar barnet med frasen ”Välkommen underbara LEO”, därefter informerar om barnets föräldrar och först efter det ger information om att det nyfödda barnet även är lillebror åt Fabian, Victor och Linnea. Fokus ligger alltså i detta exempel först och främst på att presentera barnet, referensen till syskonen kommer först senare i annonsen.

 
FIGUR X. Exempel på annons med referens till syskon. SvD 4/1–1990.

I figur X å andra sidan presenteras en annons där fokus snarare ligger på barnets syskon. I exemplet kombineras syskonets namn med ”har fått en lillasyster” och fokus ligger således huvudsakligen på syskonet. Det nyfödda barnet presenteras i stället indirekt och refereras bara till med benämningen lillasyster.
5.1.4 Ytterligare information om barnet
Det förekommer även ett fåtal annonser som presenterar ytterligare information om barnet men då dessa är så få till antalet är det statistiskt insignifikant att presentera datan i några tabeller. Den information det handlar om är bland annat barnets längd och vikt, födelsetid och eventuella smeknamn på barnet. Figur X presenterar ett exempel på en annons som ger information om barnets vikt och figur X visar en annons som presenterar ett smeknamn på barnet.

 
FIGUR X. Exempel på annons som ger information om barnets vikt. DN 1/7–1920.
Figur X presenterar ett exempel på en annons från 1920 som ger information om barnets vikt och figur X visar en annons från 1990 som presenterar ett smeknamn på barnet.

 
FIGUR X. Exempel på annons med smeknamn på barnet. DN 4/7–1990.

 
5.2 Föräldrarna
Att inkludera viss information om barnets föräldrar i födelseannonsen kan konstateras vara ett obligatoriskt genredrag i födelseannonser under hela den undersökta perioden. Informationen som presenteras är främst föräldrarnas namn, något som förekommer i princip alla annonser under hela den undersökta perioden vilket illustreras i tabell X. Med föräldrarnas namn menas både för- och efternamn. Det finns visserligen några enstaka fall där annonsören valt att utesluta efternamnet men dessa är ytterst få och således inte relevant att illustrera i någon tabell. I vissa fall presenteras också mammans flicknamn, en komponent som varierar stort i frekvens under perioden till skillnad från föräldrarnas namn, vilket tydliggörs i tabell X. 
 
5.2.1 Föräldrarnas namn
Som presenterat i föregående stycke förekommer föräldrarnas namn i så gott som samtliga annonser under den undersökta perioden. Frekvensen ligger, vilket illustreras i tabell X, på 100 % alla år med undantag av 1910, 1920, 1980 och 1990 då frekvensen istället ligger på 99,5 %.
5.2.2 Mammans flicknamn
Att inkludera mammans flicknamn i annonsen är en komponent som skiftar stort i frekvens under den undersökta perioden vilket illustreras tabell X. Inledningsvis förekommer det i 43,5 % av annonserna och ökar sedan stadigt varje år till den högst uppmätta siffran år 1950 då mammans flicknamn fanns med i 89,5 % av annonserna. Därefter vänder kurvan och frekvensen sjunker igen, först ner till 79,5 % år 1960 och 68,5 % år 1970. År 1980 sker en mycket stor minskning ner till 25 % för att därefter nå den lägst uppmätta siffran på 11,5 % år 1990. År 2000 sker en viss ökning igen, upp till 18 %.
Det mest uppseendeväckande med detta resultat kan konstateras vara den ökning som sker mellan 1990 och 2000 efter en så stadig minskning från 1960 och framåt. Detta innebär alltså att nästan en femtedel av alla annonser år 2000 innehåller mammans flicknamn.
 
5.3 Geografisk plats
Att presentera någon form av geografisk plats som är knuten till det nyfödda barnet förekommer i de allra flesta annonser och då antingen genom att namnge familjens hemort eller sjukhuset där barnet är fött, vars frekvens illustreras i tabell X. Det kan med andra ord konstateras vara ett i stort sett obligatoriskt genredrag under hela den undersökta perioden.
 
De flesta annonser presenterar antingen familjens hemort eller det sjukhus där barnet är fött vilket gör att när den ena företeelsen minskar i frekvens ökar den andra och vice versa.
5.3.1 Familjens hemort
Att namnge familjens hemort, eller land i de fall familjen befinner sig utomlands, är inledningsvis mycket vanligt och förekommer i 92 % av annonserna år 1900 vilket presenteras i tabell X. Därefter sjunker förekomsten varje undersökt år fram till 1950 då familjens hemort i stället finns namngiven i 18 % av annonserna. Därefter håller sig frekvensen stadigt på omkring 20 % resten av den undersökta perioden med en något större minskning år 2000 ner till 15,5 %.
5.3.2 Sjukhuset där barnet är fött
Namn på sjukhuset där barnet är fött förekommer första gången i materialet år 1910 och då i 3,5 % av annonserna vilket illustreras i tabell X. Därefter sker en större ökning varje undersökt år fram till 1950 då siffran är uppe i 89 %. Därefter sjunker frekvensen något och håller sig relativt stabil på omkring 80 % resten av perioden.
 
5.4 Datum
Genredraget att inkludera datum för barnets födsel i annonsen förekommer i näst intill samtliga annonser under hela den undersökta perioden, vilket presenteras i tabell X, och kan därför konstateras vara ett obligatoriskt genredrag. Frekvensen ligger visserligen något lägre i första halvan av den undersökta perioden, med den lägsta siffran på 95 % år 1930, men skillnaden är ytterst marginell.
TABELL X. Antal födelseannonser som innehåller datum.
År	1900	1910	1920	1930	1940	1950	1960	1970	1980	1990	2000
	97 %	96 %	98 %	95 %	99 %	99,5 %	100 %	99,5 %	100 %	99,5 %	100 %

Det finns flera olika sätt att presentera datumet på men det allra vanligaste är det som illustreras i figur X och som presenterar dag, månad och år.
 
FIGUR X. Exempel på annons med datum. SvD 11/1–1930.

Om barnet föds på en namngiven dag, exempelvis julafton, nyårsafton eller midsommarafton uttrycks detta gärna i annonsen som i exemplet figur X.
 
FIGUR X. Exempel på annons med datum. SvD 3/1–1900.



 
5.5 Tack
Att framföra sitt tack till någon eller några som en del av födelseannonsen är är en relativt ny företeelse och förekom första gången i materialet år 1990, då i 6,5 % av annonserna vilket illustreras i tabell X. År 2000 sker en marginell ökning upp till 7 %. Med tanke på att det förekommer i så pass få annonser kan det konstateras vara ett fakultativt genredrag under perioden 1990–2000.
TABELL X. Antal födelseannonser som innehåller tack.
År	1900	1910	1920	1930	1940	1950	1960	1970	1980	1990	2000
	-	 -	 -	-	 -	 -	 -	 -	 -	6,5 %	7 %

I nästintill samtliga annonser med tack är det antingen förlossningsavdelningen eller personalen som jobbar där som tackas. I vissa fall används adjektiv för att ytterliggare förstärka budskapet, som i figur X nedan som beskriver personalen på SÖS BB som underbar.
 
FIGUR X. Exempel på annons med tack. SvD 1/7–2000.
 
5.6 Förstärkning eller individualisering av budskapet
Förutom de tidigare presenterade genredragen går det också att finna en samling språkliga komponenter som i det följande samlas under benämningen förstärkning eller individualisering av budskapet. Det handlar dels om ord som på något sätt förstärker budskapet i annonsen, vanligen i form av ord som välkommen eller adjektiv som beskriver barnet, dels om annonser som på ett eller annat sätt särskiljer sig från mängden med hjälp av rim eller annan egenformulerad text. Dessa olika språkliga komponenter varierar stort i frekvens under hela den undersökta perioden, men de förekommer aldrig i sådan omfattning att genredraget kan anses vara obligatoriskt utan måste därför konstateras vara ett fakultativt genredrag.
5.5.1 Adjektiv
Adjektiv som beskriver barnet förekommer i samtliga undersökta år med undantag av 1960 vilket illustreras i tabell X nedan.
TABELL X. Förekomst av adjektiv som beskriver barnet i födelseannonser mellan 1900–2000.
År	1900	1910	1920	1930	1940	1950	1960	1970	1980	1990	2000
	4 %	10,5 %	12 %	7 %	2,5 %	1 %	-	3,5 %	4 %	10,5 %	22 %

År 1900 innehåller 4 % av annonserna i materialet adjektiv, en siffra som stiger till 10,5 % år 1910 och igen till 12 % år 1920. Därefter sjunker frekvensen varje undersökt år fram till 1960 då ingen av annonserna innehåller adjektiv. År 1970 ökar frekvensen igen, upp till 3,5 % och därefter till 4 % år 1980 för att sedan avslutas med två större ökningar år 1990 och 2000, till 10,5 % respektive 22 %. Allra flest adjektiv förekommer med andra ord i födelseannonserna från år 2000, tätt följt av 1980 och, förvånande nog, 1910 och 1920.
 
Vilken tabell här???

TABELL X. De vanligaste adjektiven i födelseannonser mellan 1900–2000.
År	1900	1910	1920	1930	1940	1950	1960	1970	1980	1990	2000
Liten	-	1,5 %	2 %	0,5 %	1 %	-	-	1,5 %	2 %	6 %	9,5 %
Välskapad	0,5 %	-	13,5 %	-	-	-	-	0,5 %	-	-	-
Duktig	3 %	8 %	-	6 %	1 %	1 %	-	-	-	-	-
Älskad	-	-	-	-	-	-	-	-	-	1,5 %	8,5 %


Vilka slags adjektiv som används varierar stort i materialet under den undersökta perioden men de fyra vanligaste som förekommer är liten, välskapad, duktig och älskad, vars frekvens illustreras i tabell X. Andra adjektiv som förekommer i materialet är bland annat frisk, snäll, rar,  söt, efterlängtad, fin, underbar, bedårande och vacker.
Under början av 1900–talet är det adjektiv som beskriver barnets egenskaper: liten, välskapad och duktig, som är vanligast i annonserna. Adjektivet välskapad uppmäter den högsta frekvensen under hela den undersökta perioden år 1920 då det förekom i 13,5 % av annonserna. Mot slutet av 1900–talet används visserligen fortfarande adjektivet liten relativt frekvent, det förekommer i 6 % av annonserna år 1990 och följs av en ökning till 9,5 % år 2000, men duktig och välskapad används i stort sett inte längre. År 1990 förekommer adjektivet älskad för första gången, i 1,5 % av annonserna, ett adjektiv som snarare beskriver någon annans känslor till barnet än barnets egenskaper. År 2000 ökar frekvensen av älskad till 8,5 %. 

5.5.2 Specifika ord och uttryck
I början av 1900–talet noteras en specifik fras som återkommer ett flertal gånger i olika födelseannonser, nämligen ”En sons/dotters lyckliga födelse hafva vi glädjen tillkännagifva” vilket illustreras i exempelannonsen från 1910 i figur X. En förkortad variant i form av ”En sons/dotters lyckliga födelse” förekommer också.
 
FIGUR X. Exempel på annons med en återkommande fras. SvD 2/1–1910.
De annonser som innehåller denna, relativt mångordiga fras, skiljer sig stort från övriga annonser under denna tidsperiod, som i de flesta fall är mycket fåordiga.
TABELL X. Frasen ”En son/dotters lyckliga födelse hafva vi glädjen tillkännagifva” i födelseannonser mellan 1900–1930.
År	1900	1910	1920	1930
Fullständig fras	2,5 %	1 %	0,5 %	-
Förkortad version	6 %	2,5 %	0,5 %	0,5 %

I tabell X illustreras förekomsten av denna fras i annonser mellan 1900–1930. Som går att utläsa ur tabellen är frasen vanligast år 1900 då den förekommer i 2,5 % respektive 6 % av annonserna. Därefter sjunker frekvensen och efter år 1930 finns inga ytterligare exempel på annonser som innehåller någon variant av denna fras.
Ett ord som i stället blir allt vanligare mot slutet av den undersökta perioden är välkommen vilket illustreras i tabell X. Ordet förekommer första gången år 1980, då i 2 % av annonserna. Därefter sker en större ökning till 20,5 % år 1990. År 2000 sker ytterliggare en ökning då välkommen förekommer i hela 39 % av annonserna.
TABELL X. Förekomst av ordet välkommen  i födelseannonser mellan 1970–2000.
År	1970	1980	1990	2000
	-	2 %	20,5 %	39 %
Det vanligaste är att ordet välkommen kombineras med barnets namn som i exempelannonsen i figur X från år 2000. Det går därmed föga förvånande att se ett samband mellan den ökade användningen av välkommen i annonser och ökningen av barnets namn, som presenterades i 5.1.2.
 
FIGUR X. Exempel på annons med ordet välkommen. SvD 7/1–2000.
5.5.3 Rim och annan egenformulerad text
Utöver de språkliga komponenter som redan presenterats finns det avslutningsvis även ett fåtal exempel på annonser med rim eller annan egenformulerad text, dock inte tillräckligt många för att det ska vara relevant att illustrera i någon tabell. Dessa annonser särskiljer sig från mängden genom att de oftast är längre än andra annonser och att de dessutom ofta innehåller en eller flera kompletta syntaktiska meningar till skillnad från övriga annonser. I stort sett alla annonser av detta slaget förekommer under den senare delen av 1900–talet. 
Figur X presenterar ett exempel på en annons med rim från år 1990. Rimmet används i detta fall dels för att presentera barnets kön, att ”det blev en kille”, dels för att informera om att det nyfödda barnet även har tre äldre bröder som, enligt annonsen, har önskat sig en lillebror.
 
FIGUR X. Exempel på annons med rim. SvD 5/7–1990.
Figur X visar ett exempel på hur en annons med egenformulerad text kan se ut. Annonsen från år 2000 anspelar på milleniumskiftet, som vid annonsens författande precis hade ägt rum, med texten ”vi fick den bästa millenium-presenten”.
 
FIGUR X. Exempel på annons med egenformulerad text. SvD 9/1–2000.
5.6 Sammanfattning
INTE KLART
För att sammanfatta resultatet kan det avslutningsvis konstateras att födelseannonserna har blivit allt mer varierade och omfångsrika mot slutet av den undersökta perioden. En intressant observation är dock att det faktiskt inte är i början av 1900–talet som annonserna är som minst variationsrika som man skulle kunna tro, utan det sker snarare mellan år 1940 och år 1960. Detta kan bland annat ses i förekomsten av barnets namn och användningen av adjektiv i annonserna, vars frekvenser är vanligare i början av 1900–talet för att sedan sjunka och ligga som lägst mellan år 1940 och år 1960. Ett undantag från detta är dock att inkludera mammans flicknamn, vilket är som vanligast under perioden 1940–1960 och finns med i mellan  79,5 %–89,5 % av annonserna.
Gällande information om barnet och dess syskon så är det barnets namn och referenser till äldre syskon som varierar mest i frekvens över tid. Båda dessa komponenter blir allt vanligare mot slutet av perioden även om barnets namn dessutom hade en ökning under åren 1920 och 1930. De allra vanligaste benämningarna på det nyfödda barnet i annonserna är antingen son, dotter, kille eller tjej. Frekvensen av dessa sjunker något mot slutet av perioden, troligtvis på grund av att barnets namn blir allt vanligare och att den som skriver annonsen väljer att presentera barnet med hjälp av dess namn snarare än någon av de andra benämningarna.
Information om föräldrarna inkluderas i så gott som samtliga födelseannonser under hela perioden och då främst i form av föräldrarnas för- och efternamn. Mammans flicknamn är också relativt frekvent förekommande men skiftar stort under perioden och är, som tidigare nämnt, allra vanligast omkring år 1950.

Att inkludera antingen familjens hemort eller sjukhuset där barnet är fött 
Datum
Tack
Förstärkning eller individualisering av budskapet

Dragen att inkludera information om barnet och dess syskon, föräldrarna, den geografiska platsen och datum kan alltså ses som obligatoriska genredrag medan eventuellt tack och förstärkning eller individualisering av budskapet kan ses som fakultativa genredrag.
 
6. Diskussion
INTE KLART
Att namngivning av det sjukhus där  barnet är fött är så pass ovanligt inledningsvis är inte särskilt förvånande. BB-avdelningar inrättades nämligen inte på svenska sjukhus förrän i början av 1900–talet och de var inledningsvis endast ämnade för komplicerade födslar (Bringéus 2007:18). Mot den senare delen av den undersökta perioden verkar det snarare ha blivit norm att namnge sjukhuset och inte familjens hemort.
Byrman (1992:80) menar att det inte finns någon gemensam struktur för födelseannonsen, vilket inte överensstämmer med resultatet som presenteras i denna uppsats. 
Koppla till Byrman 1992 – inget enhetligt schema för hur en födelseannons bör se ut!
Koppla till Byrman adjektiv
Framtida studier
 
7. Sammanfattning
 
Litteraturlista

Bringéus, Nils-Arvid, 2007: Livets högtidsdagar. Stockholm: Carlsson Bokförlag
Byrman, Gunilla, 1992: Födelseannonsen i dagstidningar. I Svenskans beskrivning 19. Lund: Studentlitteratur, ss.72–81.
Byrman, Gunilla, 2015: Familjenyheter i svenskt medielandskap: En jämförelse av text och genus över tid. I Magnusson, Jenny, Milles, Karin & Zoe Nikolaidou (red.). Könskonstruktioner och språkförändringar – rapport från den åttonde nordiska konferensen om språk och kön. Huddinge: Södertörns högskola, ss.47–70
Dahlgren, Curt, 2000: När döden skiljer oss åt… Anonymitet och individualisering i dödsannonser: 1945–1999. Stockholm: Databokförlaget
Helgesson, Karin, 2011: Platsannonsen i tiden. Den orubricerade platsannonsen 1955–2005. Göteborg: Instutitionen för svenska språket, Göteborgs universitet.
Hellspong, Lennart & Ledin, Per, 1997: Vägar genom texten. Handbok i brukstextanalys. Lund: Studentlitteratur
Ledin, Per, 1996: Genrebegreppet ¬– en forskningsöversikt. Lund: instutitionen för nordiska språk, Lunds universitet.
Schulman, Maria, 1991: Från ”tvenne raska gossar” till ”en center i damlaget”. I Kring Tiden. Etnologiska och folkloristiska uppsatser. Helsingfors: Svenska litteratursällskapet i Finland, ss. 153–161.
Quintero Gonzales, Alexei & Koestner, Richard, 2005: Parental preference for Sex of Newborn as Reflected in Positive Affect in Birth Announcements. I: Sex roles. A journal of research, Volume 52. doi: 10.1007/s11199-005-2683-4. ss. 407–411.
